neabakteriálny
Zadržanie na týždeň
Doba, počas ktorej môže polícia zadržiavať podozrivého, sa predĺži. Nie však vo všetkých prípadoch.
Dnes platí, že ak niekoho polícia podozrieva z trestného činu, môže ho zadržiavať najviac 48 hodín, teda dva dni. Do ďalších 72 hodín musia sudcovia rozhodnúť o tom, či daného človeka pošlú do väzenia alebo ho prepustia na slobodu.
Po zmene ústavy sa lehoty až zdvojnásobia, hoci len pri osobách podozrivých z terorizmu. V týchto prípadoch bude môcť polícia zadržiavať podozrivého 96 hodín. Smer pôvodne navrhoval, aby aj sudcovia dostali dvojnásobok času, teda 144 hodín. Napokon však prešla zmena Lucie Žitňanskej, ktorá pre súdy zachovala súčasný stav.
Celkovo tak človek, ktorého budú policajti podozrievať z terorizmu, bude môcť stráviť za mrežami sedem dní.
V rámci zadržiavania prešla aj ďalšia novinka, a to nový dôvod na zadržanie osoby. Po novom bude možné najviac na 48 hodín zadržať akúkoľvek osobu ešte pred jej legitimovaním, stačí, keď sa táto osoba bude nachádzať na mieste kde hrozí spáchanie teroristického útoku alebo už spáchaný bol.
2.Prehľadávanie áut či autobusov
V prípadoch, keď bude mať polícia podozrenie, že s využitím auta alebo iného dopravného prostriedku bol spáchaný trestný čin, ho bude môcť prehľadať. A to podrobne, vrátane batožiny či iného nákladu v ňom. Dosiaľ pritom mohli policajti do auta iba nahliadať, nie prehľadávať ho. Smer zmenu háji tým, že nové kompetencie budú platiť iba v rámci „zaisťovania pred teroristickými útokmi“ a v záujme vyhľadania bomby či iného zariadenia, ktorým by mohol terorista zaútočiť.
3.Nevhodné weby vypnú
 
Weby, ktoré sa znepáčia Slovenskej informačnej službe, budú môcť vypínať. A to po súhlase súdu. Platiť to bude pre všetky stránky, ktoré „šíria myšlienky podporujúce alebo propagujúce terorizmus, politický alebo náboženský extrémizmus, extrémizmus prejavujúci sa násilným spôsobom alebo škodlivé sektárske zoskupenia“.
Postup bude taký, že SIS najprv po súdnom schválení požiada o vypnutie prevádzkovateľa webu alebo správcu doménových mien. Ak to samotný správca odmietne, tajní ho budú môcť obísť a web jednoducho vypnúť.
Web sa proti takému konaniu nebude môcť odvolať. Jeho jedinou možnosťou bude do podať do dvoch mesiacov sťažnosť na Ústavný súd.
„Weby sa monitorovali aj dnes. Navyše, to vypísanie teraz bude pod takým drobnohľadom verejnosti, že ak by k vypnutiu došlo v neopodstatnenom prípade, bol by to gigantický škandál,“ vyhlásil minister vnútra Robert Kaliňák (Smer).
Jeho predchodca Daniel Lipšic (NOVA) upozornil, že zákon je nepresný. Napríklad ani nedefinuje, čo je to napríklad „politický extrémizmus“.
4.Prísnejšie tresty
Po úpravách v Trestnom zákone sa sprísnia tresty pri trestnom čine založenia, zosnovania a podporovania teroristickej skupiny, ktorý sa dostane do kategórie obzvlášť závažných zločinov. Bude za ne hroziť trest najmenej desať rokov namiesto súčasných ôsmich.
Ostatné tresty zostávajú nezmenené. Napríklad za trestný čin terorizmu a niektorých foriem účasti na terorizme hrozí už dnes väzba na 20 až 25 rokov či dokonca doživotie.
5.Možnosti tajných
Tajné služby získajú nové právomoci. K ich úlohám okrem iného pribudne možnosť obchodovať so zbraňami, drogami, prekurzormi či inými zakázanými alebo regulovanými látkami. Rovnako ich budú môcť aj „vymieňať“. Napríklad skutočné výbušniny za atrapy. Každý takýto úkon však bude musieť povoliť súd, a to v prípade hrozby „vzniku závažnej ujmy na bezpečnosti štátu, hospodárskych záujmoch štátu alebo ochrane utajovaných skutočností“.
K práci tajných pribudne aj inštitút fingovaného prevodu vecí, pomocou ktorého budú môcť predávať či nakupovať veci využívané teroristami.
Novinkou bude taktiež možnosť vytvárať legendy o pracovníkoch služby. To znamená, že o nich budú vytvárať či šíriť falošné informácie či vymyslený životopis. Tajní tak budú môcť pod falošným menom žiadať napríklad aj o súdy o schválenie odpočúvania.
6.Lepšia ochrana svedkov
Rozšíri sa ochrana svedkov, napríklad väčším využívaním výsluchov cez videokonferencie. Podstatou má byť, aby nedochádzalo ku konfrontácii svedka s podozrivými teroristami.
7.Špehovanie už rozšírili
V boji s terorizmom bude možné používať aj nahrávky z väzníc. Tie sa budú robiť zo všetkých telefonátov s výnimkou odsúdených s advokátmi. Záznamy sa budú archivovať dvanásť mesiacov. Zároveň sa budú uchovávať aj údaje o tom, kedy, s kým a ako dlho odsúdený telefonoval.
Tajné služby si budú môcť taktiež pýtať informácie o pracovníkoch či klientoch inštitúcií ako sú úrady, no napríklad aj elektrárne.


Čítajte viac: http://www.sme.sk/c/8099258/protiteroristicky-balicek-schvalil-smer-sam-aj-s-chybami.html#ixzz3tp7oHD4z